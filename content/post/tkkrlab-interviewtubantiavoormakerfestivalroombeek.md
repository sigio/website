---
title: "Interview Tubantia voor Maker Festival Roombeek"
date: 2017-05-10T19:05:01+02:00
---
20&21 Mei is er in de Roombeek Enschede weer de jaarlijkse [Maker Festival](http://makerfestivaltwente.nl/). TkkrLab is er ook weer bij, deze keer zul je ons vinden in de ‘Expert’ afdeling dat in de AKI zal zijn. Hiervoor hebben we bij TkkrLab een interview gegeven aan Tubantia, hieronder vind je het resultaat hiervan.

![](https://tkkrlab.nl/wordpress/wp-content/uploads/2017/05/willywortelTkkrlab-1024x684.jpeg)

Programmeren, bouwen en solderen in de werkplaats. Vlnr: Dave Borghuis, Heidi Ulrich en Govert Combee.

Grenzeloze nieuwsgierigheid, liefde voor techniek en fouten durven maken. Dat zijn de hoofdingrediënten van Tkkrlab, spreek uit als Tukkerlab. ,,Maar eigenlijk vinden we de gezelligheid hier het allerbelangrijkste”, zegt Dave Borghuis (48), oprichter van de Twentse werkplaats voor liefhebbers van ‘techniek in de breedste zin des woords’.

Ze bestaan al zes jaar maar hebben nog maar pas een vaste stek om te programmeren, solderen, bouwen, bedenken en samenwerken. Unit 208 van Spinnerij Oosterveld zou een decor uit ‘Back to the Future’ kunnen zijn. In de werkplaats draait een geheimzinnige wervelwind in een glazen zuil en is een pc omgebouwd tot een speeldoos waar de luisteraar in het gebrom van harde schijven de themasong uit ‘Pirates of the Caribean’ herkent.

Veertig mannen en één vrouw uit heel Twente komen in wisselende samenstellingen naar de werkplaats, die ook een digitaal podium ([www.tkkrlab.nl](http://www.tkkrlab.nl/)) heeft. Elke dag is er wel wat te doen in het lab, maar op dinsdag is het volle bak tijdens de inloopavond. In de werkplaats domineren laptop, schroevendraaier en soldeerbout. ,,Wij kijken graag in de techniek en proberen met wat kleine aanpassingen nieuwe toepassingen te vinden”, zegt Frans Faase (55).

Hij laat op zijn laptop zien welk vrachtvliegtuig op dit moment kilometers boven Twente vliegt. Een kwestie van een ‘dongeltje’ inpluggen en wat softwarebarricades omzeilen. Borghuis glimlacht. ,,We doen hier soms ook aan ethisch hacken. De meeste mensen hebben geen idee wat ze via internet aan privacy vrijgeven en wat bedrijven en overheden daarmee doen. Wij proberen mensen te bewegen zich meer in die wereld en de technieken erachter te verdiepen. Het is allemaal niet zo ingewikkeld. Verdiep je er eens in en durf fouten te maken. Nou, dan gaat er eens een keer een chipje of printplaatje in rook op, dat hoort er gewoon bij.”
<!--more-->
[Lees meer bij Tkkrlab&raquo;](https://tkkrlab.nl/wordpress/interview-tubantia-voor-maker-festival-roombeek_2017_05_10)